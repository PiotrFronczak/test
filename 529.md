## Czy rodzaj dielektryka wpływa na pojemność kondensatora? 
#### Podstawa teoretyczna pomiarów: 
Pojemność kondensatora jest zdefiniowana jako iloraz ładunku zgromadzonego na jego okładkach do napięcia (tj. różnicy potencjałów) między okładkami. Dla kondensatora próżniowego definicję pojemności można zapisać w postaci:
$$C_0=\frac{Q}{U_0}.$$
Gdy między okładkami kondensatora zostanie umieszczony dielektryk (szkło, papier, itd.), pojemność kondensatora wzrośnie. Stanie się tak z powodu polaryzacji dielektryka, w wyniku której wartość natężenia pola wewnątrz kondensatora oraz napięcie $U$ między jego okładkami zmniejszy się, w zależności od rodzaju dielektryka, od kilku do (nawet) kilkudziesięciu razy:
$$C=\frac{Q}{U}=\frac{Q}{(U_0/\varepsilon_r )}=\varepsilon_r  \frac{Q}{U_0} =\varepsilon_r C_0,$$
gdzie $\varepsilon_r$ jest bezwymiarowym parametrem, zwanym względną przenikalnością elektryczną dielektryków. 
#### Cel (problem) naukowy: 
Wykonanie pomiarów mających na celu sprawdzenie, czy rodzaj dielektryka wpływa na pojemność kondensatora płaskiego. 
#### Wyposażenie laboratorium:
1. Dwie płyty metalowe stanowiące kondensator płaski zamontowane na specjalnej ławie. Do płyt przymocowane są metalowe pręty, do których można podłączać przewody.
2. Zasilacz wysokonapięciowy.
3. Woltomierz wysokonapięciowy.
4. Przewody, którymi można:
a) podłączyć zasilacz do płyt, by je naładować,
b) podłączyć płyty do woltomierza, by sprawdzić napięcie między nimi,
c) zewrzeć płyty, by rozładować kondensator.
5. Trzy płyty o grubości 1 mm każda, wykonane z różnych dielektryków:
a) z tektury, 
b) ze szkła, 
c) z plexiglasu, tj. szkła akrylowego.
#### Instrukcja postępowania w Wirtualnym Laboratorium:
1. Naładuj kondensator. W tym celu:
a) połącz przewodami wyprowadzenia zasilacza z prętami metalowych płyt (wybierz przewody klikając na nie – podświetlą się wtedy miejsca, do których możesz je podłączyć, następnie kliknij w jedno takie miejsce i przy wciśniętym przycisku myszy przeciągnij przewód do drugiego miejsca). 
b) włącz zasilacz (aby kondensator się naładował, wystarczy krótka chwila),
c) wyłącz zasilacz i odepnij przewody od prętów (klikając na jeden z końców przewodu).
2.  Podłącz do kondensatora woltomierz. W tym celu:
a) połącz przewodami wyprowadzenia woltomierza z prętami metalowych płyt,
b) włącz woltomierz (powinien on wskazywać napięcie na kondensatorze próżniowym).
3.  Zbadaj, czy pojemność kondensatora zależy od rodzaju dielektryka między jego okładkami.
	
	Metoda pomiaru: 
	
	Zwróć uwagę, że po odłączeniu zasilacza, ładunek $Q$ nie może odpłynąć z metalowych płyt będących okładkami kondensatora. Dzięki temu, wpływ różnych dielektryków na pojemność kondensatora ($C=Q/U$) można badać mierząc napięcie $U$ między jego okładkami. 

	W tym celu wykonaj poniższe polecenia:
	
	a) Wybierz jedną z płyt wykonaną z dielektryka i wsuwaj ją stopniowo między okładki kondensatora (płytę wybierasz klikając na nią; aby płytę stopniowo wsuwać między okładki przeciągaj ją powoli do dołu). Podczas stopniowego wsuwania/wysuwania płyty obserwuj wskazania woltomierza. Czy napięcie na okładkach rośnie, czy maleje? W jaki sposób te zmiany przekładają się na pojemność kondensatora? Zanotuj poczynione obserwacje i wyciągnij wnioski.
b) Zmień dielektryk i powtórz czynności opisane w punkcie a). Czy wskazania woltomierza zależą od rodzaju dielektryka? Czy różnice mają charakter ilościowy, czy jakościowy? 
c) Wyznacz wartość względnej przenikalności elektrycznej dla wybranego dielektryka. Aby to zrobić,  najpierw zmierz i zanotuj napięcie na okładkach kondensatora próżniowego. Następnie wsuń płytę z dielektryka w taki sposób, by wypełniała całą przestrzeń między okładkami i ponownie odczytaj wskazanie woltomierza. Wartość względnej przenikalności elektrycznej $\varepsilon_r$, charakteryzującej dany materiał oblicz z zależności podanej na początku instrukcji. 
d) Zmień dielektryk i powtórz czynności opisane w punkcie c).

4. Jeśli chcesz rozpocząć wykonywanie doświadczenia od początku, zewrzyj przewodem okładki kondensatora. UWAGA: Nie zwieraj tych okładek, kiedy są one podłączone do zasilacza!
#### Opracowanie i podsumowanie wyników pomiarów:
1. Zalecane w instrukcji pomiary umożliwiają wyznaczenie wartości względnej przenikalności elektrycznej $\varepsilon_r$ kilku dielektryków. 
2. Wyznaczone wartości $\varepsilon_r$ możesz porównać z ich tablicowymi wartościami. 
3. Aby sugerowane w pkt. 2. porównanie było miarodajne, oszacuj niepewność standardową $u(\varepsilon_r)$ wykonanych pomiarów. 

