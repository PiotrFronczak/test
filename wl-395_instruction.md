## Wyznaczanie przyspieszenia ziemskiego za pomocą wahadła matematycznego
#### Cel (problem naukowy): 
Jak w tytule laboratorium. 

#### Metoda: 
1. Pomiar czasu $T$ trwania pojedynczego okresu wahadła dla różnych długości $l$ wahadła.
2. Sporządzenie wykresu $l(T^2)$, który wg. teorii powinien być linią prostą o nachyleniu $a=g/(4\pi^2)$, gdzie $g$ jest szukaną wartością przyspieszenia ziemskiego. 
3. Analiza dopuszczalnych nachyleń prostej $l(T^2)$ wynikającej z dopasowania punktów pomiarowych w celu wyznaczenia wartości przyspieszenia grawitacyjnego $g$ i przedziału ($g_{min}$, $g_{max}$), do którego rzeczywista wartość tego parametru "na pewno" należy.
#### Wyposażenie laboratorium: 
1. Ciężarek zaczepiony na bardzo lekkiej lince, przewieszonej przez haczyk, umocowany na suficie laboratorium. Ciągnąc za linkę od strony szpulki można ją skrócić lub wydłużyć, zmieniając w ten sposób długość wahadła. Ciężarek można wprawić w ruch drgający poprzez odchylenie go od położenia równowagi i puszczenie. 
2. Linijka, którą można ustawić w dowolnym miejscu w laboratorium. 
3. Stoper, który można włączyć, wyłączyć i wyzerować, klikając na jego odpowiednie przyciski.
4. Uwaga: W naszym wirtualnym laboratorium nie ma tarcia. Dlatego, rozhuśtany ciężarek, jeśli go nie zatrzymasz (chwytając go lub klikając przycisk „Restart”), będzie się poruszał w nieskończoność nie zmieniając swojej amplitudy drgań. Kliknięcie przycisku „Restart” umożliwia zatrzymanie wahadła i powrót do początkowych warunków doświadczenia.
#### Instrukcja postępowania w Wirtualnym Laboratorium:
1. Przesuń linijkę w taki sposób, by jej początek pokrywał się z punktem zawieszenia wahadła, który odpowiada miejscu, w którym linka zagina się przechodząc przez haczyk. Ciągnąc za linkę ustaw długość wahadła równą $0{,}5 \text{ m}$. Pamiętaj o tym, że długość wahadła matematycznego to odległość od jego punktu zawieszenia do punktu będącego środkiem ciężkości obciążnika. Następnie wpraw wahadło w ruch drgający. Pamiętaj, że wychylenie wahadła od pionu powinno być niewielkie, ponieważ wzór, z którego chcesz skorzystać podczas wyznaczania wartości $g$, jest prawdziwy tylko dla małych odchyleń wahadła od pionu.  
2. Aby zmierzyć czas trwania jednego okresu wahadła możesz wykonać pomiar czasu między dwoma kolejnymi przejściami ciężarka przez położenie równowagi. Taki pomiar będzie jednak obarczony dużą niepewnością pomiarową związaną przede wszystkim z czasem Twojej reakcji podczas włączania i wyłączania stopera. Z tego powodu, zamiast mierzyć czas trwania pojedynczego okresu, zaleca się pomiar czasu $t$ odpowiadający $n$ okresom (np. $n=5$ lub $10$), a następnie wyznaczenie czasu trwania pojedynczego okresu ze wzoru: $T=t/n$. 
3. Opisane w punktach 1 i 2 postępowanie powtórz dla różnych długości wahadła. W zależności od tego, ile punktów pomiarowych zamierzasz umieścić na wykresie $l(T^2)$, za każdym razem wydłużaj wahadło o $0{,}1 \text{ m}$ lub o $0{,}25 \text{ m}$.  
#### Opracowanie i podsumowanie wyników pomiarów:
1. Uzyskane wyniki zapisz w tabeli o pięciu kolumnach. W pierwszej kolumnie zanotuj długość wahadła $l$, w drugiej zmierzone wartości czasu $t$ trwania $n$ okresów, w trzeciej czas $T=t/n$ trwania pojedynczego okresu, w czwartej wartość $T^2$, a piątą kolumnę pozostaw póki co pustą. Później uzupełnisz ją wartościami $u(T^2)$, odpowiadającymi niepewnościom pomiaru kwadratu okresu.
2. Zebrane punkty pomiarowe postaci: $(T^2,l)$ umieść na wykresie, by uzyskać doświadczalną zależność $l(T^2)$. Wykres taki możesz przygotować odręcznie na papierze milimetrowym lub przy pomocy komputera, np. w arkuszu kalkulacyjnym. Pamiętaj przy tym, że na wykresach, oprócz punktów pomiarowych, należy umieścić odpowiadające tym punktom odcinki niepewności, o ile nie są one zaniedbywalnie małe w porównaniu z wielkością symboli reprezentujących punkty pomiarowe. 
3. Użyj przezroczystej linijki i na wykresie narysuj prostą w taki sposób, by przebiegała możliwie blisko wszystkich punktów pomiarowych, przecinając ich odcinki niepewności. Pamiętaj, że narysowana przez Ciebie prosta musi przechodzić przez początek układu współrzędnych. Oprócz najbardziej optymalnej prostej o nachyleniu $a_0$, na wykresie dorysuj jeszcze dwie inne proste, o największym i najmniejszym możliwym nachyleniu ($a_{max}$ i $a_{min}$), które nie muszą przebiegać blisko punktów pomiarowych, ale muszą przecinać ich wszystkie odcinki niepewności i przechodzić przez początek układu współrzędnych. 
4. Odczytaj z wykresu nachylenia: $a_0$, $a_{min}$ i $a_{max}$, prostych opisanych w punkcie 3., a następnie skorzystaj ze wzoru: $g=4\pi^2 a$, by obliczyć odpowiadające im wartości przyspieszenia ziemskiego: $g_0$, $g_{min}$ i $g_{max}$. 
5. Uff! Dobrnęliśmy do końca! Uzyskana w wyniku Twoich pomiarów wartość przyspieszenia jest równa: $g=g_0$. Wartość ta jest na pewno obarczona pewną niepewnością pomiarową, ale z dużym prawdopodobieństwem należy do przedziału $(g_{min},g_{max})$.
#### Komentarz dotyczący niepewności pomiarowych: 
1. Niepewność pomiaru długości $l$ wahadła można oszacować jako: $u(l)=\Delta l/\sqrt{3}=1{,}4 \text{ cm}$, gdzie $\Delta l=2{,}5 \text{ cm}$ jest niepewnością graniczną linijki równą połowie jej rozdzielczości. 
2. Niepewność pomiaru czasu $t$ jest przede wszystkim związana z czasem reakcji osoby wykonującej pomiar podczas włączania i wyłączania stopera. Czas ten szacuje się na ok. $0{,}2 \text{ s}$ licząc na każde kliknięcie stopera. Ponieważ każdemu pomiarowi odpowiada dwukrotne użycie stopera, niepewność graniczna pomiaru czasu wynosi $\Delta t=0{,}4 \text{ s}$, co sprawia, że niepewność standardowa tego pomiaru jest równa $u(t)=\Delta t/\sqrt{3}=0{,}23 \text{ s}$. Niepewność pomiaru pojedynczego okresu jest $n$ razy mniejsza i wynosi: $u(T)=u(t)/n$, a niepewność kwadratu okresu można wyznaczyć ze wzoru: $u(T^2 )=2Tu(T)$.


